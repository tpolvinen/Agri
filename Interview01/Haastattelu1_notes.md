Haastattelu 1 muistiinpanot

*3205 sanaa, 49 kappaletta, keskiarvoisesti noin 65 sanaa per kappale.*

H1.1 Maatalouden kenttä on hyvin hajanainen ja pirstaleinen. Teknologioita otetaan käyttöön yksittäin, tapaus tapaukselta, eikä viljelyprosessien digitalisointi toimi samalla tavoin kuin teollisuuden prosessien kanssa. On hyvin vaikeaa tehdä kattavia yksittäisiä ratkaisuja jonka voisi ostaa kerralla ja joka kattaisi koko viljelyprosessin.

H1.2 Maatilat ovat yksittäistapauksia: tuotantosuunniltaan, tilakooltaan, henkilöstöltään, historialtaan, teknologiatasoltaan, teknologiaorientoitumiseltaan hyvin erilaisia. Kentällä on otettu digitaalisia työkaluja käyttöön hyvin vaihtelevasti. Osa viljelijöistä aktiivisesti etsii ja ottaa käyttöön uusia teknogioita toimintansa tehostamiseksi, osa taas ei ottaisi niitä käyttöön vaikka niitä tarjottaisiin valmiina ratkaisuina.

H1.3 Kotieläintuotannossa on jo laajasti käytössä pitkälle automatisoituja tehdasmaisia laitoksia, koska niiden tapauksessa ollaan voitu soveltaa olemassaolevan teollisuusautomatiikan ratkaisuja. Kasvihuoneet ovat myös samankaltaisia tehdasmaisia laitoksia, joihin automatiikan ja tietoverkkojen asennus ja käyttö on ollut verrattain helppoa. Tosin teollisuusautomaatiota on tässä tapauksessa jouduttu muokkaamaan käyttäjäystävällisemmäksi, jotta viljelijä voi hallita järjestelmää omalla osaamisellaan eikä hänellä tarvitse olla käyttöinsinöörin taitoja. 

H1.4 Automatiikan näkökulmasta kasvihuoneet ovat luonteeltaan samankaltaisia kuin monet teollisuuden tuotantolaitokset. Ne ovat kiinteitä rakennelmia joihin on helppo asentaa sähkö- ja tietoverkkoja sekä erilaisia sensoreita ja toimilaitteita ja tämä on yksi syy siihen, että lähiverkkotekniikalla toimivaa kasvihuoneautomatiikkaa on ollut käytössä jo pitkään.
Suomessa on pitkälle tutkittu suljettuja kasvihuoneita, jotka ovat myös hyvin pitkälle automatisoituja ja monikerrosviljelyratkaisuita. (Monikerrosviljelyllä tarkoitetaan useissa päällekkäisissä tasoissa tapahtuvaa viljelyä, mikä eroaa tavallisen kasvihuoneen yhdessä tasossa tapahtuvasta viljelystä.) Nämä ratkaisut voidaan rinnastaa tehdasautomaatioon ja useat monikerrosviljelyratkaisut perustuvat teollisuusautomaation ratkaisuihin.
Tällaisissa monikerrosviljelyratkaisuissa on yleensä teollisuusautomaatio muokattu viljelijän tarpeisiin ja niin helppokäyttöiseksi, että viljelijän oma asiantuntemus riittää sen käyttöön. Tällöin käyttäjä ei tarvitse käyttöinsinöörin osaamista järjestelmää käyttääkseen, vaikka lähtökohtana ollut automaatiojärjestelmä sitä vaatisi.
Samoin kuin muussa teollisuusautomaatiossa, nämä monikerrosviljelyjärjestelmät voivat (yleensä) havaita itse siinä ilmeneviä vikoja ja lähettää huoltokutsuja tarvittaessa. Tällä samalla periaatteella toimivat myös lypsyrobotit, jotka lähettävät havaintodataa robotin tilasta sen valmistajalle. Tällöin valmistajat käyttävät keräämäänsä dataa pääasiassa oman tuotekehittelynsä apuna, mutta tarjoavat myös käyttäjälle etätukea tarvittaessa.

H1.5 On tärkeää huomata, että tehdasmaisessa toimintaympäristössä yksi toimija on voinut valmistaa kattavan kokonaisratkaisun tai 2-3 toimijaa ovat voineet muodostaa pienen ekosysteemin, joiden tuotteet muodostavat keskenään vastaavan kokonaisratkaisun. Tämänkaltaisen ratkaisun ei tarvitse olla yhteensopiva tai toimia minkään muun toimittajan järjestelmien kanssa, mikä tekee kehitystyöstä paljon helpompaa.

H1.6 Järjestelmän hankkineen käyttäjän on aikaisemmin ollut vaikeaa saada tietoa omistamansa järjestelmän tuottamasta datasta, samoin tuotetun datan saanti omaa analyysiä varten on ollut vaikeaa. Jokin aika sitten oli käyttäjälle yleisesti mahdollista saada vain joitain valmistajan ennalta määrittelemiä graafeja, mutta nyt on enenevissä määrin tullut mahdolliseksi ladata tietoja esimerkiksi Excel-formaateissa. Yleisesti ollaan vielä kaukana siitä, että käyttäjä voisi saada järjestelmiensä tuottamaa dataa haluamassaan formaatissa tai ladata sitä itselleen suoraan rajapinnasta vaikka itselleen räätälöityyn järjestelmään. Samoin ollaa kaukana siitä, että käyttäjä pystyisi määräämään, että hänen omistamansa järjestelmän tuottama data siirrettäisiin vaikka kilpailijan vastaavaan järjestelmään. Tällä hetkellä järjestelmistä saadaan lähinnä monitorointitietoa tuotantotoiminnan tehostamista ja vahinkojen välttämistä varten, mitkä ovat järjestelmien yleisimmät hankintaperusteet ja myyntiargumentit. Käyttäjät ovat kuitenkin edelleen yhden toimittajan loukussa. Tämä on teollisuusautomaatiossa ollut täysin käypä ratkaisumalli koska yksi toimittaja tai vain muutaman toimittajan yhteenliittymä on voinut tuottaa kokonaisvaltaisen järjestelmäratkaisun, jonka avulla asiakas on voinut hallita koko tuotantoprosessinsa.

H1.7 Pääasiallinen ongelma peltoviljelyssä on, että yksittäinen toimija ei pysty toteuttamaan kokonaisvaltaista järjestelmää jolla peltoviljelyn toimintaympäristöä voitaisiin hallita. Peltoviljelylle tyypillisessä hajanaisessa käyttöympäristössä on käytössä eri valmistajien hyvin erilaisia ja pitkälle erikoistuneita laitteita. Tämän takia kokonaisvaltaisia peltoviljelyn järjestelmäratkaisuita on tuotettu niin sanottuihin full-liner -käyttöympäristöihin, joissa kaikki maatilan traktorit implementteineen/työkoneineen, puimurit ja muut koneet ja laitteet ovat saman valmistajan tuotteita. Tällaisen järjestelmän hankkineen viljelijän toiminta tapahtuu kokonaisuudessaan yhden valmistajan suljetussa ympäristössä, missä valmistaja on voinut varmistaa laitteiden yhteensopivuuden ja datan liikkuvuuden. Näin voidaan mahdollistaa viljelyprosessien kehittäminen ja sen myötä tehokas täsmäviljely.

H1.8 Full-liner -järjestelmät ovat hyvin kalliita investointeja joihin on varaa vain hyvin suurilla maatiloilla, minkä takia kokonaisvaltaisia peltoviljelyn järjestelmiä on käytössä harvoilla toimijoilla. Lisäksi full-liner -ratkaisut eivät sovi kaikkien käyttöön, esimerkiksi John Deeren valikoimassa ei ole kylvölannoitinta jota käytetään pohjoismaissa. Tällöin pohjoismaiset viljelijät eivät pysty toimimaan John Deeren full-liner -ratkaisun puitteissa, vaan joutuvat hankkimaan käyttöönsä myös muiden valmistajien työkoneita kuten kylvölannoittimen.

H1.9 Useiden eri valmistajien työkoneiden yhteistoiminnan varmistamiseksi on kehitetty ISOBUS-standardi, jonka kehittämistä AEF johtaa erilaisissa työryhmissä. Standardi takaa laitteiden käytännössä muiden standardin mukaisten laitteiden kanssa, mutta siirto työkoneen CAN-väylästä pilvipalveluun tai maatilan datavarastoihin on vielä työn alla. Voi vaikuttaa siltä, että maatalous olisi jäljessä muihin teollisuudenaloihin verrattuna mutta tämä johtuu osin alan pirstaleisuudesta ja ISOBUS-standardin kehittämisessä ollaan pitkään jouduttu keskittymään traktorien ja työkoneiden väliseen kommunikointiin.

H1.10 Täsmäviljelyssä pyritään asettamaan jokaiseen pellon neliöön vain sen tarvitsema panos eikä yhtään enempää, jolloin suurilla peltopinta-aloilla toimittaessa voidaan täsmäviljelyn vaatiman järjestelmähankinnan hankintakustannukset kattaa jo kolmessa vuodessa saavutettavilla lannoitesäästöillä. Tämä on tullut mahdolliseksi tarvittavien teknologioiden leviämisen ja hintojen alenemisen myötä, jolloin niistä on tullut ns. perusteknologiaa.

H1.11 Pienillä peltopinta-aloilla toimittaessa tulee täsmäviljelyn vaatima lisäinvestointi koneiden hinnassa kattaa työn tehostamisella. Työtehoa saadaan yleensä lisättyä työkoneiden automaattiohjauksella ja telemetriatoimintojen avulla toimivan ennakoivan huollon sekä vikadiagnostiikan avulla. Telemetriapalveluista saadaan myös analytiikan avulla tietoa paitsi koneiden myös tuotantoprosessien tilasta, jolloin toimintaa voidaan optimoida parempien tulosten saavuttaamiseksi. Tällaisia etuja on aikaisemmin saatu vain full-liner -järjestelmien avulla, mutta nyt vastaavia tietoja tuottavia järjestelmiä on tullut markkinoille myös full-liner -ratkaisuiden ulkopuolelle. Oman työn tehostumisen lisäksi säästöjä voidaan saavuttaa myös tehokkaammalla urakoitsijoiden käytöllä, kun töiden ohjeistaminen tehdään digitaalisesti esimerkiksi työtiedostoilla. 

H1.12 Pienillä tiloilla voidaan toteuttaa täsmäviljelyä viljelijän oman hiljaisen tiedon avulla ilman täsmäviljelyssä käytettäviä tietojärjestelmiä, mutta tehtäviä ulkoistettaessa täsmäviljelyn vaatimien ohjeiden määrä on suuri. Työkoneiden ja prosessien datan keräämisellä ja pilvipalveluun tallentamisella viljelijän omaa hiljaista tietoa voidaan hyödyntää myös urakoitsijan hoitaessa töitä.

H1.13 Kuluttajalle asti näkyvä tuotantoketju mahdollistuisi jos olisi standardit joiden mukaisesti datavirtaa käsiteltäisiin. Samalla mahdollistuisi tehokas tiedon jako ja verkostomainen toiminta erilaisten toimijoiden kesken, toisin kuin kahden toimijan välisissä järjestelyissä, missä kaksi toimijaa sopii miten dataa jaetaan ja ratkaisu on heille räätälöity. Tällainen kahdenvälinen sopiminen on hyvin hidasta ja tehotonta verkostotoimintaa. Tehokkaan verkostomaisen toiminnan edellyttyksenä olevat standardit ovat vasta kehitteillä. Näkemykseni mukaan kentällä on edelläjkävijöinä toimijoita, jotka soveltavat uusia toimintamalleja käytäntöön ja määrittelevät kehitettävien standardien toimintaa. Standardeja kehitetään liiketoiminnan lähtökohdista ja liiketoiminnan yhteyteen tarkoituksena kehittää toimintaa entistä kustannustehokkaammaksi ja sujuvammin toimivaksi.

H1.14 Koska maataloudessa toimintaympäristö on niin hajanainen, mikään yksittäinen toimija ei ole halunnut tehdä suurinvestointeja oman standardinsa kehittämiseen ja riskeerata niin suurta tappiota kilpailutilanteessa muiden toimijoiden kanssa. Kilpailun sijaan on päädytty lähtökohtaisesti kehittämään toimintaympäristön standardeja yhdessä ja jakaen kehitystyön kustannukset. 10 vuotta sitten uskottiin suljettujen järjestelmien luovan kilpailuetua ja lisäävän liiketoimintaa. Nyt toimijat ovat havainneet kentän olevan niin hajanainen, että liiketoiminta on mahdollista vain kun toimitaan avoimesti. Avoimesti kehitetty mahdollisimman toimiva standardi on näkemykseni mukaan tekninen alusta, jota kehittää ekosysteemi erilaisia toimijoita. Sitten kun standardin tekniset ongelmat on ratkottu ja pullonkaulat avattu sen ympärille kehittyy sitä hyödyntävä liiketoiminan ekosysteemi.

H1.15 Valmistajat voivat standardien mukaan toimiessaan rakentaa omia edistyneempiä tai erikoistuneempia ominaisuuksia, jotka toimivat heidän laitteissaan heidän määrittelemissä puitteissa, esimerkiksi tietyn merkin traktorin kanssa voidaan saman merkin työkoneesta saada käyttöön enemmän kuin jos työkonetta käytettäisiin toisen valmistajan traktorin kanssa. Käyttökohteita ja -tarpeita on niin suuri kirjo, että toiminnallisuuksia pitääkin räätälöidä ja näiden erikoistoimintojen sisällöllä voidaan erottua kilpailijoista. Kilpailussa ollaan siirtymässä yhä enemmän koneen fyysisistä ominaisuuksista palveluiden ominaisuuksiin ja siihen, millaista lisäarvoa käyttäjälle tulee palvelun tuottaman tiedon avulla. Avointen standardien avulla valmistajat, jotka eivät voi tarjota full-liner -ratkaisua, voivat tarjota samankaltaista lisäarvoa koneidensa hankkineille käyttäjille kuin suuret fill-liner:eiden valmistajat. Tällöin valmistajat voivat keskittyä tekemään parhaan mahdollisen koneen, joka on avoimien standardien avulla yhteensopiva modernien automaatio - ja pilvijärjestelmien kanssa ja jolle voidaan tällöin luvata full-liner:eiden kokonaisjärjestelmien edut. Esimerkiksi kylvökoneen arvolupaus on suurempi, jos se toimii osana urakoitsijan konevalikoimaa tai yrittäjien keskinäistä ketjua. Yksittäinen kylvökone voi tehdä mekaaniset toimintonsa hyvin, mutta se on vain se yksittäinen kylvökone ja sen arvolupaus rajoittuu siihen itseensä. Ollessaan kytketty suurempaan kokonaisuuteen kylvökone voi tuottaa enemmän liiketoimintaa, arvoa ja tuottoa.

H1.16 Toivoisin, että myös Suomeen tulisi käyttöön Farmobile:n [https://www.farmobile.com] kaltainen järjestelmä, jossa viljelijät voisivat varastoida ja halutessaan jakaa tai myydä toiminnastaan saatua dataa koska tilojen kannattavuus ja kilpailukyky eivät ole sitä luokkaa mitä ne voisivat olla. Toinen vastaava palvelu on Farmer's Business Network [https://www.farmersbusinessnetwork.com] jossa käyttäjä voi verkostoitua, jakaa täsmäviljelyn reseptejä, vertailla analyysidataa jne. Sosiaalisesta mediasta löytyy kyllä ryhmiä vinkkien ja tietojen vaihtoon, mutta datojen jakoon ei ole palvelua, eikä datoja ole sillä tavalla käyttäjien omassa hallinnassa että niitä voisi oman halunsa mukaan jakaa kenelle haluaa. 

H1.17 Prosesseista kerätyn datasta kertyyy tuotantotapatieto, joka voi käsittää mitä kylvetään, mihin paikkaan, mihin kellonaikaan, sääolosuhteet jne. Lisäksi sadonkorjuusta saadaan tieto mistä kohtaa peltoa sato on korjattu ja korjattuun satoon voidaan lisätä tunnistetieto ja tuotantotapatiedot. Tällöin voidaan laskea korjatulle erälle hiilijalanjälki, lisätä tieto miten, millaisia ja jos kasvisuojeluaineita on käytetty ja lopuksi myydä se omana arvoeränä. Osa tuotannosta voitaisiin edelleen myydä bulkkituotantona kuin ennenkin, mutta osalle sadosta voitaisiin tavoitella parmpaa hintaa.

H1.18 Ongelmaksi näin toimittaessa voi tulla paitsi logistiikka erän käsittelyssä sekä miten viljelijä voi löytää pienelle erikoistuneelle erälle ostajan. Jos viljelijät voisivat verkostoitua sopivan palvelun kautta, vertailla tuottamiensa erien tietoja ja myydä samankaltaiset erät yhdistämällä ne suuremmaksi eräksi. Tällöin markkinoilta voitaisiin etsiä ostaja suuremmalle erälle, joka voisi olla koottu vaikka koko Suomen tai pohjoismaiden alueelta. Samalla tavalla ostajat voisivat verkostoitua palvelujen kautta hankkimaan yhdessä sovittujen määritelmien mukaisia eriä. Mutta tällaisia palveluita ei vielä ole saatavilla. 

1.19 Sadonkorjuuteknisesti vaikeutena pienempien erikoiserien tuotannon toteutuksessa on myös se, että erottelevat koneet ovat kalliimpia ja niin kauan kuin ei ole tietoa siitä millaisia hintoja kyseisen kaltaisista erikoiseristä voi saada, ei voida laskea millaisia investointeja erien tuottamiseen kannattaa tehdä. Samoin jos erä jouduttaisiin korjaamaan erikseeen muusta sadosta, sen vaatima työaika, erillinen varastointi ja logistiikka ovat samalla tavalla investointeja, joiden kannattavuudesta tulisi olla tieto ennen toimiin ryhtymistä.

H1.20 Suomessa ei vielä ole peltoviljelyn alalla olemassa tuotantojärjestelmiä, joilla voitaisiin sensoreilla tuotettua ja pilveen kerättyä dataa analysoida ja sen perusteella vaikuttaa automaattisesti viljelyprosessien toimintaan. Minulla ei nyt ole tietoa, löytyisikö vastaavaa kansainvälisiltä markkinoilta. Tehdasautomaatiossa ja sitä hyödyntävissä kotieläintuotannon laitoksissa tämä saattaa jo olla mahdollista. Keinoälyn kehittyessä voitaisiin saada käyttöön järjestelmiä, jotka datasta suoraan päätelmiä tekevä AI voisi ohjata automaation toteuttamia toimenpiteitä. Toinen mahdollinen toimintamalli olisi ehdottaa käyttäjälle toimenpiteitä, jotka sitten annetaan automaation suoritettaviksi.  

H1.22 Tällä hetkellä saatavilla järjestelmissä on älyä mukana, mutta ne rajoittuvat pienempiin operatiivisiin asioihin kuten työsyvyyden säätöön automaattisesti, pellolla havaittujen esteiden automaattiseen väistämiseen ja Yaran N-sensor:in kaltaiseen lannoittimen ohjaamiseen sensoridatan perusteella.

H1.23 Pidemmälle viedyn keinoälyn ohjaaman automatiikan käyttöönoton mahdollistamiseksi sille pitäisi kehittää liiketoiminnallinen peruste, jossa sen hankintakustannukset voidaan näyttää mahdollisiksi kattaa sen käytön avulla saatavista lisätuloista. Nämä lisätulot tulisivat pääasiassa parantuneista sadoista, joita voidaan myydä joko parempaan hintaan tai suurempia määriä.

H1.24 Perusautomatiikka on siis jo olemassa mutta systeemiautomaation eteen on tehtävä vielä paljon töitä, jotta sitä voitaisiin käyttää keinoälyn kanssa työn ohjaamiseen ja ylemmän tason päätöksenteon avuksi tehtyyn analytiikkaan.

H1.25 Tehdasutomaatiossa ja kotieläintuotannossa voidaan saada sensoreilta tarpeeksi eheää dataa, jotta sitä voidaan käyttää koneoppimiseen, mutta peltoviljelyssä järjestelmäintegraation kanssa on jouduttu työskentelemään niin pitkään, että vasta nyt eri järjestelmät alkavat toimia yhdessä. Tämän jälkeen voidaan jatkaa kehitystyötä varsinaisen datan käsittelelmisen kanssa kun eheää dataa on saatavilla.

1.26 OpenAG Data Alliance OADA ratkoo tiedon jakamisen ongelmia ja tuottaa standardeja.
    * Farmer: Currently wrangling a myriad of data and forms, Farmers can join OADA in support gaining greater insight to data securely and efficiently.
    * Academic: Leveraging vast amount of data for research and advancement is a challenge for universities. Learn how OADA can technology can help.
    * Service Provider: Connecting producers, processors, advisors, software and equipment can be challenging.  OADA  helps to securely bridge the gaps.
    * Developer: Join the team in creating the foundation for value creation that will drive the necessary exponential growth in the emerging ag data market. (Github "The Open Ag Data Alliance is an open project designed to bring interoperability, security, and privacy to agricultural data." [https://github.com/OADA])
Farmobile [https://www.farmobile.com]
Farmer's Business Network FBN [https://www.farmersbusinessnetwork.com]

H1.27 Sekä Farmobile että Farmer's Business Network kilpailuttavat tuotantopanoksia kuten lannoitteita ja kasvinsuojeluaineita viljelijöiden puolesta yhteishankintana, tuoden useiden yksittäisten viljelijöiden hankinnat yhteen. Mtech Digital Solutions Oy [https://www.mtech.fi/fi], entinen Suomen Maatalouden Laskentakeskus Oy soveltaa samankaltaista toimintamallia FarmiDiili-palvelussaan [https://www.mtech.fi/fi/farmidiili].

H1.28 Pienet suomalaiset maatilat hyvin todennäköisesti hyötyisivät Farmobile:n ja Farmer's Business Network:in kaltaisista palveluista, koska tuotannon kannattavuutta voidaan parantaa juuri arvon tunnistamisella. Viljelijä voisi parantaa tuotteensa arvon tunnistamista kilpailuttamalla ostajia. Tähän asti monet maatilat ovat myyneet tuotteensa aina samalle toimijalle kuten Hankkijalle ilman kilpailutusta, eikä viljamarkkina ole ehkä halunnutkaan etsiä parasta hintaa. Jos viljelijät osaisivat tunnistaa laatuerät, niin näille erille voitaisiin kilpailuttamalla saada parempi hinta ja näin parantaa tuotannon kannattavuutta. Tämä parantaisi myös viljelijän asemaa myyntineuvotteluissa, sillä vaikka viljan laatujärjestelmiä on olemassa niin mittauksen ja laatuluokituksen tekee ostaja.

H1.29 Tilojen määrän vähentyessä jäljelle jäävistä yhä suurempi osa tekee liiketoimintaa enemmän tosissaan, mikä voi alentaa uusien asioiden käyttöönoton kynnystä. Toisaalta suomalaiset viljelijät ovat tehneet investointeja hyvin harkiten ja välttämällä suuria kertainvestointeja. Samalla viljelijät ovat pyrkineet keskittämään hankintansa todistetusti toimivaan tekniikkaan ja sovittamaan toimintansa kulloinkin vallitseviin suhdanteisiin. Toimivuuden todistamiseen tarvitaan edelläkävijöitä jotka kokeilevat uusia tekniikoita ja jakavat kokemuksiaan. Kannustavalle neuvonnalle olisi tarvetta erityisesti uusien teknologioiden omaksumisessa ja tiedonjakamisessa. Samoin käytännönläheisen tiedon levittäminen ja neuvonta kustannuslaskelmien teossa, jotta voitaisiin arvioida perustellusti mikä kannattaa milläkin tilan toiminnassa.

H1.30 Avoimet standardit mahdollistavat liiketoimintalähtöisen valinnan investointien ajankohdalle, olosuhteiden otollisuuden mukaisesti.
Digitaalisaation ja IoT:n myötä on mahdollista nähdä liiketoiminta uudesta näkökulmasta, niiden mahdollistaessa uusia vaihtoehtoja.
Verkottuminen voi tuoda kilpailuttamiseen neuvotteluvoimaa.
Tällä hetkellä ollaan siirtymässä ruutupaperilta dataan. Seuraavaksi viljelijöiden tulisi saada tuottamansa data omiin käsiinsä ja palvelut, jotka mahdollistaisivat tiedon vaihdannan, analytiikan, vertailut ja yhteisen liiketoiminnan. Tämä toimisi lähtökohtana markkinaperusteisille investointipäätöksille.

H1.31 Uusia standardiperusteisia teknologioita voidaan ottaa käyttöön asteittain pienissä paloissa. Standardien kuten ISOBUS etu on, että niitä on kehitetty pitkään ja maatalouden teollisuus on niihin sitoutunut.
Voi tulla teknologioita, jolla asiat voi tehdä helpommin kuin CAN-väylää käyttäen, mutta omaksuminen tapahtuu hitaasti. Tällä hetkellä tutkitaan standardisoinnissa teollista ethernettiä CAN-väylän sijaan. Jos uudet standardit tulevat käyttämään sitä, tulisi sen silti olla yhteensopiva ja käyttökelpoinen vanhojen laitteiden kanssa, esim. 30 vuotta vanha traktori.

H1.32 Standardien mukaiset laitteet ovat tietoturvallisempia teollisuuden kehittäessä myös sitä.
Teollisuus ymmärtää, että asiakkaat loppuvat jos tietoturvasta ei pidetä huolta.
Kun standardiin on sitoutunut koko teollisuus ja sitä on kehitetty 20-30 vuotta, niin myös viljelijät voivat siihen sitoutua *ja investoida standardin mukaiseen koneeseen*

H1.33 Yleensä maatalousteknologian tutkimuksessa on 15 vuoden aikajänne, ehkä pidempikin.
Laajaan käytäntöön tulee hitaasti, koska ratkaisujen pitää sopia ja toimia niin monelle.
Poikkeuksia voi ilmetä, mutta ne eivät ole kokonaisuuden kannalta merkittäviä. Vain yksittäisten tiettyjen yritysten saavutuksia.
Oman näkemykseni mukaan pyritään datan töihin laittamiseen: datan kerääminen, hyödyntäminen ja prosessien haltuunottoon.
Prosessien tulee olla samaan tapaan hallussa peltotuotannossa, kasvihuonetuotannossa kuin tehtaissa.
Prosessista tulisi tietää mihinkin kohtaan peltoa laitetaan ja paljonko siitö jäi käyttämättä, emissioriskit, saavutetut määrä ja laatu. Lisäksi meillä on tuotteen tarina sille nimenomaiselle tuotteelle mikä siitä kohtaa peltoa tuli. 
Tarinalla voidaan saada lisäarvoa markkinoilla.
Elintarvikeverkkoihin kytkeyessä tuote voi saada lisäarvoa.
Sivuvirtojen paremmalla hallinnalla, johon liittyvät myös kierrätyslannoitteet ja muut kierrätysprosessit maataloudessa.
Tuotteita voidaan käyttää myös energiatuotannossa, peltotuotteita tekstiiliteollisuudessa.
Tuotteista voidaan saada myös eliksiirejä kemian tuotannossa.
Oman näkemykseni mukaan prosessien paremmalla hallinnalla tuotannossa tarvittavia panoksia osataan säätää paremmin ja tarkemmin. 
Mahdollisesti myös ekologian ymmärrys paranee, kuten maaperän mikrobien roolin huomioon ottaminen kestävyydelle, satoisuudelle ja riskien minimoinnille. Hyväkuntoisesta pellosta tulee aina jotain säästä huolimatta.
Tämä prosessien hallinta olisi myös varautumista lmastonmuutoksen myötä uhkaaviin tauti- ja hyönteisinvaasioihin. Silloin tilannehallinta olisi paljon parempi. Prosesseja osattaisiin hallita ja riskejä torjua, jolloin tuotanto olisi paljon kestävämpi.
Vaikka tekniset ratkaisut voivat kuulostaa ympäristöihmisille teknokraattisilta ja vierailta, niillä voidaan parantaa tuotannon luontoystävällisyyttä.
Historiallisesti ollaan toteutettu täsmäviljelyä jo hevosaikaan talikolla ja hiljaisella tiedolla, vähäisin panoksin. Tehostumisen ja nyt pinta-alaperustaisen EU-tuen myötä maatilojen koon on pakko ollut kasvaa, yhden ihmisen tulee voida käsitellä yhä suurempi peltopinta-ala samassa aikaikkunassa kuin aiemmin. Tämä on tarkoittanut, että koneiden koko on suurentunut, lohkoista on tehty suurempia, lohkoja on käsitelty samoilla tasasäädöillä, jolloin ollaan menetetty tuntuma ja täsmä viljelystä. "Nyt otetaan takaisin sitä tarkkuutta, mitä talikolla levitettäessä aikanaan toteutettiin."

H1.34 Ilman dataa ei oikein voi säätää mitään.
Pienillä tiloilla ei ole ollut tähän asti mahdollisuuksia ottaa suuressa määrin käyttöön täsmäviljelyn ratkaisuita, jotka ovat olleet liian suuria investointeja ja liian vaikeakäyttöisiä.
Toivon, että digitalisoinnin, pilvi- ja IoT-teknologioiden avulla saadaan ratkaisuista niin helppokäyttöisiä, että voidaan saavuttaa lisää hyötyjä kuten työn tehostuminen uuden liiketoiminnan myötä jotta täsmäviljelystä tulee kannnattavaa ja normaalia.
Tämä on Smart Farming:ia, kutsutaan agriculture 4.0:ksi. Agriculture 3.0 jäi huonosti käytäntöön otetuksi välivaiheeksi ja on tarvittu nimenomaan tämä seuraava vaihe, missä smart/äly jotta myös edellisen vaiheen edut voidaan saada käyttöön.

H1.35 Viljelijät eivät lähde toteuttamaan täsmäviljelyä, koska sillä ei ole ollut juuri heille taloudellista perustetta.
Osa viljelijöistä on edelläkävijöitä täsmäviljelyssä, mutta laajaan käyttöönottoon tarvitaan agriculture 4.0:n älykkäiden järjestelmien tuomat edut.

H1.36 Peltoviljelyssä ei tehdasmainen automaatioteknologioiden sovellus onnistu, toisin kuin kasvihuonetuotannossa. Kasvihuonetuotannossa voidaan soveltaa suoraan tehdasautomaatiota jo konseptitasolla.

H1.37 Langattoman viestinnän vaatiman kehitysajan takia peltoviljely on jäljessä. Peltoviljelyssä ei voi vetää kaapeleita koneisiin.
Peltoviljelyssä mahdollistavat teknologiat ovat olleet mobiiliviestintä, mobiiliautomaatio, GPS, paikkatietojärjestelmät.

1.38 Suomessa käytössä olevat maatalouden telemetriasovellukset perustuvat puhelinverkkoihin. Toiminnallisuuden takia, koska pellot ovat Suomessa pirstaleisia, pieniä ja hajallaan. Maatilan oman verkon rakentaminen olisi epäkäytännöllistä, mutta pihapiirissä saattaa olla wlan-verkko.

H1.39 Soilscout oli poikkeuksellinen oman verkkonsa kanssa, mutta sekin tukeutuu matkapuhelinverkkoon jos wlan ei yllä.
Suomessa ollaan lähtökohtaisesti perustettu telemetriaratkaisut matkapuhelinverkolle.
Drooneilla tehtävän kuvantamisen ja sen analytiikan kanssa on tarve saada kuvien analyysin käytännössä saman tien kun ollaan vielä pellolla. 5G-tekniikoista voisi olla hyötyä ison datamäärän viemisessä pilveen ja takaisin, jotta voitaisiin saada analyysi pellosta 10 minuutissa.

H1.40 3G ei sekään vielä kanna joka paikkaan mihin pitäisi, mikä on iso ongelma. Erityisesti suomalainen ongelma on maan pituus, peltojen pirstaleisuus ja sijainnit laaksopaikoilla, joissa kuuluvuus voi olla huono. Ukkoverkot voisi olla tähän potentiaalinen ratkaisu.

H1.41 Varmaankin ollaan menossa siihen, että tilojen määrän vähentyessä yksi tila hoitaa yhä suuremmalla alueella olevia peltoja automaation avulla. Sinne voisi tulla varastoja ja pientä prosessointia peltokeskittymän lähelle.
Valvonnan telemetriapalveluille voi tulla vielä suuri kysyntä.

H1.42 Viljelijät ovat nähneet tärkeäksi suoran yhteyden kuluttajiin. Lähiruoalla on kysyntää, samoin tiedolle ruoan alkuperästä ja tuotantomenetelmistä. Ruokaketju on suppilomainen, digitalisaation avulla voitaisiin kehittää keskusteluyhteyksiä.
On visioitu ja digitaalisia yhteiskehittämisalustoja kuten VTT:n Owela, missä viljelijät voivat kehittää toimintaansa suorassa vuorovaikutuksessa kuluttajien kanssa. Tämän avulla voidaan myös lisätä kuluttajien tietoisuutta tuotteiden kulurakenteesta ja siitä, millainen osa hinnasta päätyy viljelijälle. Kuluttajat voivat vaikuttaa ruokaketjun tasa-arvoisuuteen valinnoillaan.

H1.43 Tiedonvälityksen kanavia voisi käyttää myös viestimään millaisia lannoitteita ja kasvinsuojeluaineita, millaista työtä siihen on tehty. Tämä olisi oikeaa dataa eikä vain mielikuvia.
Vielä ei ole dataa. Voi olla hankalaa tuottaa kuluttajille ymmärrystä lannoituksesta lasketuille indikaattoreille, kun lannoitteiden käytöstä kuluttajilla yleensä ei ole ymmärrystä.
Pitäisi pystyä selkeään kommunikointiin indikaattoreilla missä tuote on hyvä ja missä ei.
Hinnoittelun pitäisi myös perustua dataan: laadulle laadun mukainen hinta.

H1.44 IoT-teknologian avulla voitaisiin mahdollistaa joustava mitattuun laatuun perustuva hinnoittelu. Jos data olisi jaossa, viljelijän prosessi voitaisiin viestiä tuotteeseen. Tällöin viljelijää ja hänen toimintaansa ei itse tarvitsisi tuntea, vaan sen saisi näkyville.

H1.45 Ongelmana on, että laatueriäkin myydään bulkkina ja suora yhteys kuluttajien ja viljelijöiden välillä tervehdyttäisi tilannetta. 
Virtuaalimarkkinat mahdollistaisivat vaikka pop-up -laatuerän markkinoille tuottamisen. 
Eikä suppilo voisi enää sanella ehtoja, kun vaihtoehtoisiakin reittejä olisi laatutavaran myymiselle parempaan hintaan. 
Silloin keskuskaupatkin joutuisivat kilpailemaan laatutavaran saannista. Tämä tervehdyttäisi kuvion.

H1.46 Tämä ei kuitenkaan saa vaarantaa elintarvikejärjestelmien turvallisuutta.
10-15 % tilojen tuotosta voisi olla oikeasti kilpailutettavaa laadukasta tuotantoa. Siitä viljelijät voisivat saada paremman tuoton.

H1.47 IoT-teknologiat ja digitalisaatio maataloudessa on tärkeässä roolissa ruokaturvan ylläpitämisessä. Smart Farming auttaa myös huoltovarmuuden parantamisessa.
Tietoisuuden kasvaminen millaista ruokaa missäkin varastossa on, auttaa ruokaturvasta vastaavaa viranomaista tekemään päätöksiä varsinkin kriisitilanteessa.
Paljon parempia ja nopeampia päätöksiä voidaan tehdä niukkojen resurssien allokoinnissa kun tieto on yksityiskohtaista ja digitaalisessa muodossa.

H1.48 Tietoon perustuvalla maanviljelyllä ilmastonmuutoksen aiheuttamiin muutostrendeihin päästäisiin kiinni. Esim. silmämääräisesti arvioituna satokoko voi muuttua huomaamatta.
Hyönteisinvaasion päästään nopeammin käsiksi, samoin se voitaisiin mahdollisesti myös taltuttaa tai rajata nopeammin, kun nähdään missä oloissa invaasio tapahtuu.
Väestönkasvuun voidaan vastata paremmin, kun olemme oman ruokamme tuottaja, emmekä kuluta muiden ruokaa, mikä on moraalinen velvollisuus. Jos oma tuotantomme on kannattamatonta, ei sitä enää jatketa, mikä vähentää ruoan tuotantoa.
"Näen, että digitaalisuus tuo uusia liiketoimitamahdollisuuksia, jotta maatilat olisivat oikeasti kilpailukykyisiä ja kannattavia. Kannattavampia kuin tänä päivänä. Se olisi kaikin puolin tärkeätä."

H1.49 IoT-teknologioiden, digitalisaation, tietoon perustuvalla maanviljelyllä voidaan vastata joustavammin haasteisiin. "Pystytään reagoimaan kun on tietoa. Jos ei ole tietoa, ei voida reagoida."

*H1.31 Laitteiden myyminen käyttöön on hidasta, koska käyttöikä on pitkä, yhteensopivuus pitäisi olla, investoinnin pitäisi oikeasti tuottaa paremmin juuri sillä tilalla ja tilat ovat valtavan erilaisia.*
*H1.31 Ei voi tehdä isoja investointeja -> pala kerrallaan -> pitää olla taaksepäin yhteensopiva -> käyttöikä voi olla 30 vuotta ja silti sen pitää toimia yhteen uusimman tekniikan kanssa -> standardin laatiminen on aikaavievää ja vaikeaa!*
*H1.33 Vaikka uudet teknologiat voivat alkuvaiheen käyttöönotto- ja kokeiluvaiheissa näyttää herkästi rikkoutuvilta ja epäluotettavilta, niillä voidaan saavuttaa kestävämpi tuotanto. Kunhan kokemuksia kertyy ja ratkaisuista kehitetään luotettavia.*
*H1.37 Käykö yksiin kirjallisuuskatsausten mahdollistajien kanssa?*
*H1.48 ja nostaa mahdollisesti ruoan hintaa markkinoilla vieden sitä heikoimpien ulottuvilta*