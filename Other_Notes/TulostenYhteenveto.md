
# Yhteenveto

IoT -teknologiat ovat voimakkaasti tulossa käyttöön kasvintuotannon alalla. On meneillään teknologia-aalto, jossa muuttuvaan toimintaympäristöön parhaiten sopivia ratkaisuita ollaan vasta hakemassa. Viljelytoiminnan tehokkuuden lisäämiselle on selkeä tarve ja IoT -teknologioiden avulla voidaan vastata tähän tarpeeseen. Teknologioiden laajamittaisen omaksunnan tiellä on kuitenkin useita merkittäviä avoimia haasteita. Suuri osa näistä liittyy maatalouden alan ominaispiirteisiin kuten yleiseen hajanaisuuteen, data- ja järjestelmäintegraatioiden, tietoliikenneyhteyksien ja tuotantoympäristöjen haasteisiin. Näiden haasteiden vaikutuksesta kasvintuotannon IoT -teknologioiden omaksunta on erityisesti peltotuotannon sovelluksissa muita teollisuudenaloja jäljessä. Valmiiden IoT-ratkaisuiden puutteen takia tutkimustulokset painottuvat valmiita ratkaisuita ja käyttötapauksia enemmän tutkimuksiin, AIoTn avoimiin haasteisiin ja tulevaisuuden visioihin. Samoin suurin osa AIoT -järjestelmistä ei ole "aitoja" tai "täysimittaisia" IoT -ratkaisuita, joissa antureiden tuottama data analysoitaisiin ja tulosten perusteella kontrolloitaisiin viljely-ympäristöä täysautomaattisesti.

Uudet teknologiat vaikuttavat osaltaan toimintaympäristön muutokseen. Kasvintuotanto on tehostumassa globaalisti ja suuntaus on kohti yhä laajamittaisempaa, teollista ja  teknologiaintensiivistä tuotantomallia. Nämä toimintamallit ovat yleensä datavetoisia ja vaativat yhä enemmän mitattua digitaalista tietoa. Tätä tietoa voidaan tuottaa IoT -teknologioilla, jotka tulevat toimimaan kasvintuotannon automaation taustalla.

Anturilaitteet ja niillä kerätty data toimii IoT -järjestelmien toimintaketjun alkupäänä ja usein arkkitehtuurin alimpana kerroksena. Dataa voidaan tuottaa useilla eri tavolla sekä kasveista että koneista. Esimerkiksi pellolla kasvien monitorointiin voidaan käyttää muun muassa multispektrikameroita UA-laitteisiin tai traktoreihin asennettuina. Kuvantamisdatasta voidaan havainnoida kasvien stressitasoa, biomassan määrää jne. Dataa voidaan käyttää saman tien työkoneiden ohjaamiseen tai data voidaan siirtää verkon ylitse tallennusta ja analytiikkaa tuottavaan palveluun, josta analytiikan tulosten perusteella tuotetaan suosituksia toimenpiteitä varten. Kasvien mallinnuksella ja tuotetulla tiedolla voidaan tuottaa ennusteita sadon kasvusta, analysoida tautipaineita ja muita uhkia. Toimenpiteiden suorituksesta koneiden tuottamaa data voidaan tallentaa sadon tuotantotapatietoihin ja jakaa tuotantoketjussa eteenpäin. Suosituksien toimeenpano voidaan jättää ihmisen suoritettavaksi tai automatisoida. Yleensä kasvihuone- ja kasvitehdasratkaisuissa automaatio on tällä hetkellä yleisempää ja kehittyneempää, kun taas peltotuotannossa viljelijä tai urakoitsija yleensä ottaa suositukset ja työtiedostot toimeenpantaviksi. Autonomiset peltotuotannon robotit eivät ole vielä yleistyneet, mutta niiden kehitys on ollut nopeaa. Tallennettu tieto voidaan myös jakaa alustapalvelussa, jossa voidaan integroida useiden eri toimijoiden tuottamaa tietoa. Tällaiset alustapalvelut ovat vasta tulossa markkinoille, mutta on odotettavissa että niitä otetaan yleisesti käyttöön lähivuosien aikana.

Suuri osa maatalouden tieto- ja automaatiojärjestelmistä toimii hyvin siiloutuneesti ja tiedon saatavuus esimerkiksi kolmannen osapuolen analytiikkapalveluun on rajattua. Dataa tuottavat laitteet toimivat usein vain valmistajan tietojärjestelmien kanssa. Viljelijän käytössä on yleensä useita eri tarkoituksiin tehtyjä tietojärjestelmiä ja tilan kokonaiskuvan hahmottaminen on vaikeaa. Tätä varten markkinoille on tulossa kokonaisvaltaisia maatilan tietohallintajärjestelmiä, jotka integroivat dataa eri lähteistä. Näiden järjestelmien kehityksessä on havaittu avoimien ja suljettujen ratkaisujen kilpailua, mutta järjestelmien tulevaa yleisen sulkeutuneisuuden tai avoimuuden astetta ei voida ennustaa. Tilakohtaisen datan integraatiota seuraava kehitysaskel on tilojen tuottaman tiedon jakaminen ja integraatio alustajärjestelmiin, joihin voidaan yhdistää myös logistiikan ja kaupan järjestelmät. Datan tuottaminen, jakaminen ja toimijoiden verkostoituminen mahdollistaa kasvintuotannon tuotantoketjujen muuttumisen aiempaa dynaamisemmiksi tuotantoketjujen verkostoiksi, joissa tuotanto on muuttumassa kysyntävetoiseksi. 

Tiedon jakamisen avulla voidaan ruoan tuotantotapatieto tehdä näkyväksi kuluttajille asti sekä seurata ja tehostaa logistiikan toimintaa. Kompleksisten tuotantoketjujen tarkkailulla voidaan myös parantaa ruoan turvallisuutta. Tiedon jakamisella voidaan myös parantaa viljelijöiden välistä yhteistyötä ja reagointia kasvitautien tai hyönteisinvaasioiden hallitsemiseksi.

Suurin osa kasvintuotannon IoT -järjestelmistä keskittyy vielä mittausdatan tuottamiseen, kontrolloinnin järjestelmien ollessa vielä harvinaisempia. Yleensä AIoT -järjestelmissä monitoroidaan viljely-ympäristön muuttujia kuten ilman lämpötilaa, ilmankosteutta, maaperän kosteutta ja auringonsäteilyä. Kontrolloinnin järjestelmissä käytetään useiten toimilaitteita kastelujärjestelmien automatiikassa. Viime aikoina monitoroinnin järjestelmiin on lisätty toiminnallisuuksia päätöksenteon tukemiseksi ja hallinnollisiin tarpeisiin. 































