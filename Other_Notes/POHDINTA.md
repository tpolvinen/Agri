# POHDINTA

Opinnäytetyön tarkoituksena on tuottaa ajankohtainen kartoittava katsaus kasvintuotannossa sovellettavien IoT-ratkaisuiden tilanteesta ja niiden tarjoamista mahdollisuuksista. Lisäksi pyrin tuottamaan lukijalle lähtökohdan kasvintuotannon alaan tutustumiseen IT:n ja IoT:in näkökulmasta. Toivon myös, että käsittelemäni lähteet ja niiden hakumenetelmät voivat toimia lukijan oman tiedonhaun apuna, koska AIoT-sovellukset ja niiden vaikutuksesta kasvintuotannon ja maatalouden ala on voimakkaassa muutosvaiheessa. Tämän johdosta opinnäytetyössä estelty tieto voi vanhentua nopeasti ja lukijan on hyvä pyrkiä päivittämään omia tietojaan.

Tämän opinnäytetyön kirjoittaminen on ollut huomattavasti pidempi prosessi kuin mitä alun perin olin olettanut. Olen käyttänyt huomattavan määrän aikaa ja vaivaa itselleni täysin tuntemattomaan alaan tutustumiseen ja tutkimusmenetelmien opetteluun, minkä lisäksi tieteellisen kirjoitustyön alkeiden omaksuminen on ollut minulle yhtä haastavaa kuin se on ollut palkitsevaa. 

Uteliaisuuteni aihetta kohtaan heräsi tuttavani kuvaillessa minulle tilanhoitajan työssään kohtaamiaansa maatilan tiedonkäsittelyn haasteita. Vaikka olen työskennellyt pitkään IT-alalla, nämä haasteet olivat minulle ennestään täysin tuntemattomia. Halusin selvittää, millainen tilanne kasvintuotannon digitalisaatiossa ja IoT:in omaksunnassa on. Lisäksi halusin opinnäytetyön sivutuotteena ottaa selkoa voiko kasvintuotannon, IoT:in ja IT:n rajapinnasta löytyä potentiaalia erikoistumiselle jatko-opintoja ja tulevia työpaikkoja silmällä pitäen.

Työni alkoi alustavan kirjallisuuskatsauksen tekemisellä, joka toimi myös tutkimussuunnitelman ja aihe-ehdotuksen pohjana. Tutkimusmenetelmiksi oli jo alustavassa suunnitelmassa valittu narratiivinen kirjallisuuskatsaus ja teemahaastattelut työn laadullisen ja kartoittavan luonteen perusteella. Kun työn aihe ja alustava suunnitelma oli hyväksytty, aloitin kirjallisuuden aineiston haut ja haastateltavien asiantuntijoiden etsinnät.  

Kirjallisuuskatsauksen alustavat haut alkoivat tuottaa aiheeseen tutustuessani parempia tuloksia, joista osa puolestaan toimi esimerkkeinä tutkimusmenetelmien käytöstä joita sovelsin omassa työssäni. Käytin kirjallisuuskatsauksen aineiston etsinnässä osittain systemaattisten katsausten menetelmiä, joista oli apua narratiivisen katsauksen harkinnanvaraisten hakumenetelmien tukemisessa. Kirjallisuuskatsauksessa käsittelemäni lähteet ovat lopulta hyvin pieni otanta löytämästäni aineistosta, jota kertyi ajan kuluessa huomattava määrä. Lopulta käytettävissä oleva tila ja aika sanelivat aineiston määrän ja päätin käsitellä katsauksessa niin sanotun sateenvarjokatsauksen tapaan pääasiassa aineiston keskeisimpien kirjallisuuskatsausten tuloksia. Pyrin tällä käsittelemään suuren määrän tutkimuksia mahdollisimman tiivistetysti ja kattavasti. Muuhun aineistoon keskittymällä olisin voinut mahdollisesti tuottaa enemmän omanlaiseni näkemyksen aineistosta, mutta päätin alaa tuntemattomana kirjoittajana tukeutua luotettaviksi arvioimieni asiantuntijoiden näkemyksien käsittelyyn. Lisäksi jouduin käsittelemään ilmiöitä suurelta osin ylätason käsitteiden kautta, ottamatta kantaa käytännöllisiin esimerkkeihin jotka olisivat voineet tuottaa lukijalle helpommin lähestyttävän kuvan AIoT-sovelluksista. Tämä heijasuu myös tutkimustuloksissa, joissa olisin toivonut olevan enemmän käytännönläheisiä sovelluksia. Kirjallisuuskatsaukseni jäi siis omasta mielestäni tyngäksi, vaikka keskeisten ylätason käsitteiden ja ilmiöiden katson tulevan katsauksessa ilmi.

Teemahaastattelut vaikuttivat minusta aluksi suoraviivaiselta tavalta toteuttaa asiantuntijahaastatteluja. Tästä huolimatta lähes vapaamuotoinen ja keskustelunomainen mutta tavoitteellinen haastattelutilanne voi vaatia haastattelijalta taidokasta ohjailua, jotta haastateltava toisi tutkimukselle merkitykselliset näkemyksensä ja tietämyksensä esille. Erityisesti jos esille tulevat näkökulmat ja tiedot ovat haastattelijalle odottamattomia. Tekemissäni haastatteluissa tuli kaikissa esille jotain erilaista, mutta asiantuntijahaastatteluina ne olivat kokonaisuudessaan helppoja toteuttaa. Tutustuin kaikkiin haastateltaviin kasvokkain ennen haastatteluja ja sovimme etukäteen käsiteltävistä teemoista, jolloin haastattelutilanteet etenivät sujuvasti. Ennakkoon käydyt keskustelut ja tutustuminen olivat mielestäni keskeinen osa haastatteluihin valmistautumista ja luottamuksen rakentamista, joiden avulla pyrin myös varmistamaan haastattelujen toteutumisen. Alustavissa keskusteluissa esiin tulleet asiat auttoivat minua myös muotoilemaan haastatteluteemoja kullekin haastateltavalle sopiviksi. Tämä ei olisi ollut yleisten teemahaastattelun menetelmien mukaan mahdollista, mutta arvioin, että asiantuntijahaastatteluissa poikkeamat teemoissa haastattelujen välillä ovat paitsi hyväksyttäviä, myös haastatteluaineistosta saatavaa tietopohjaa laajentavia. 

Erilaisissa maatalouden alan tapahtumissa tapaamani kontaktit tuottivat paitsi arvokasta tietoa haastatteluja alustavissa keskusteluissa, myös uusia kontakteja mahdollisiksi haastateltaviksi. Vaikka useat potentiaaliset kontaktit eivät päätyneet haastatteluihin sain haastattelut viideltä osin eri näkökulmista aihetta lähestyvältä asiantuntijalta. Omasta mielestäni olen hyvin onnekas saadessani haastatella juuri näiltä asiantuntijoita, joista kolme on julkaissut aiheesta huomattavan määrän asiaa käsittelevää tutkimusta ja kaksi työskentelee aiheelle tärkeiden innovaatioiden ja tuotteiden parissa alan kansainvälisissä yrityksissä. Lisäksi heillä on vankka yhteys kasvintuotannon todelliseen tilanteeseen kentällä asiakkaiden, tutkimustyön ja oman maanviljelytoiminnan kautta. 

Valitsin sisällönanalyysin haastattelujen analysointimenetelmäksi vasta haastatteluaineistoa kuvailevan tekstin kirjoittamisen yhteydessä, jolloin tuli ilmi että tuottamani teksti voi sellaisenaan olla lukijalle liian suuri ja jäsentymätön. Sisällönanalyysi oli minulle suuritöinen ja vaati uuden tutkimusmenetelmän opettelun "lennosta", mutta sen avulla suuri määrä haastatteluaineistoa tiivistyi kohtuullisempaan tilaan. Sisällönanalyysi ei tuottanut minulle uusia näkemyksiä aineistoon, mutta havaintojen taulukoinnin avulla pystyin vahvistamaan määrällisellä menetelmällä laadullisia havaintojani. Aineistosta havaitsemieni asiasisältöjen taulukointi ja analysointi osoittautuivat työläiksi pelkän tekstinkäsittely- ja taulukkolaskentaohjelman avulla, joten suosittelen vastaisuudessa sisällönanalyysin tekoon siihen erikoistunutta sovellusta. 

Narratiivisen kirjallisuuskatsauksen, teemahaastattelun ja sisällönanalyysin menetelmien käyttö käyttö vaati minulta opettelua ja omasta mielestäni työ alkoi sujua vasta aivan loppuvaiheessa. Pääasiassa tämän takia pidän tätä opinnäytetyötä itselleni lähinnä ensimmäisenä tutkimustyön harjoituksena ja aiheeseen tutustumisena.


## Tavoitteiden saavuttaminen

Opinnäytetyön tavoitteena olevan ajankohtaisen yleiskuvan tuottaminen onnistui -aiheen laajuus huomioon ottaen- omasta mielestäni hyvin, erityisesti ensimmäiseksi tutkielmaksi. Tutkimusmenetelmien käytössä voi olla parannettavaa, samoin kuin tiedon tiivistämisessä. Tämä on suurelta osin johtunut omasta epävarmuudestani tehdä omia päätelmiäni aineiston pohjalta. Kirjallisuuskatsauksessa epävarmuus näkyy mielestäni erilaisten sovellusten ja teknologioiden ryhmittelyssä, joka nojautuu pitkälle lähteiden malleihin omien tulkintojen sijaan. Toisaalta kasvintuotannon ala on hyvin pirstaleinen, IoT ilmiönä vielä vakiintumaton ja maatalous huomattavan muutoksen alkuvaiheessa, jolloin erilaisten luokittelujen ja tulkintojen määrä kentällä on mielestäni hyvä tuoda esiin. Lisäksi omien pitkälle vietyjen tulkintojen tekeminen ilman alan asiantuntemusta voisi mennä helposti vikaan.

Kirjallisuuskatsaus onnistuu mielestäni kuvailemaan AIoT:in yleistilannetta ylätasolla. En käsittele katsauksessa huomattavaa osaa tiedonhaussa löytämistäni julkaisuista, joissa on esitelty yksittäisiä AIoT-sovelluksia kuten kastelujärjestelmiä, tietopalveluiden alustajärjestelmiä, UA-laitteilla tuotetetun kuvantamisdatan käsittelyä jne. Näiden käsittely olisi vienyt huomattavasti enemmän aikaa ja kasvattanut työn sivumäärää entisestään tuomatta yleiskuvaan kovinkaan paljoa uutta tietoa. Lukija olisi voinut saada niiden avulla käytännönläheisemmän kuvan AIoT-sovelluksista, mutta ajan ja tilan rajoitusten takia olen jättänyt ne katsauksen ulkopuolelle. 

Haastattelujen tuloksissa olen mielestäni onnistunut kuvailemaan seikkaperäisesti haastatteluaineistossa ilmenevät seikat. Sisällönanalyysin taulukoinnin tuloksissa on epävarmuustekijöitä, joiden takia määrällisiä tuloksia voi pitää vain suuntaa-antavina ja havainnollistavina. Sellaisina ne tukevat haastatteluaineiston laadullisen kuvailun tuloksia, enkä ole havainnut niiden välillä ristiriitoja. Vaikka R:llä tehty lämpökartta ja dendogrammi näyttivät aluksi vaikuttavilta, ne eivät ota huomioon havaintojen konteksteja eikä niistä ollut minulle apua aineiston analysoinnissa.


## Oppiminen

Opinnäytetyön kirjoittaminen on jatkuvasti parantanut kykyäni itsenäiseen työnhallintaan. Työn eteneminen (tai erityisesti sen puute) on tuonut minulle konkreettisesti esille omien työskentelytapojeni vaikutukset. Työskentelyn tuloksellisuus on ohjannut työskentelytapojeni kehittymistä sekä kirjoittamisen että yleisen työskentelyn alueella jatkuvasti paremmaksi. Kehitys ei kuitenkaan ole ollut nopeaa tai helppoa, vaan on vaatinut pitkäjänteisyyttä ja sitoutumista.

Kirjoitustyön eteneminen vaiheittain suunnittelusta tiedonhaun ja muistiinpanojen kautta luonnokseksi ja lopulliseksi tekstiksi on antanut minun sisäistää kirjoitusprosessin etenemisen konkreettisella tavalla. Kaikki kirjoitustyön menetelmät eivät jostain syystä avautuneet minulle kirjoitusoppaita lukemalla, mutta nyt niiden ohjeet ovat selkiytyneet ajatuksien tasolta käytännön toiminnaksi. Opinnäytetyöhön käyttämäni aika on ollut pitkä, mutta se on omasta mielestäni ollut tarpeen kirjoitusprosessin ja työskentelytapojen oppimiseksi niiden vaatimaa henkilökohtaista kasvua unohtamatta.

Opinnäytetyön kirjoittaminen on osoittanut kerta toisensa jälkeen joustavan sitkeyden tärkeyden pitkäjänteisessä työskentelyssä. Sen avulla olen voinut käytännössä opetella kykyä jatkaa työskentelyä epäonnistumisista ja vastuksista huolimatta, tai oikeastaan niiden kanssa. Tällöin esteestä on tullut tie esteen ylitse. Tämä on tullut esille myös tätä pohdintaa kirjoittaessa: kun jokin osio ei ole millään tahtonut edistyä, olen osannut siirtyä toiseen kohtaan tai osioon ja lähestyä tekstiä pienemmissä paloissa eri kulmista kunnes haluttu kokonaisuus on hahmottunut. Lukuisten onnistumisten kautta on käynyt ilmi, että olen kyennyt jatkamaan työskentelyä myös hetkellisistä väsymystiloista huolimatta. Tämän tiedostamalla työskentelystäni ei ole tullut sen kevyempää tai helpompaa, mutta kykenen kantamaan huonojakin hetkiä hieman paremmin kun tiedän millainen saavutuksen tunne on vaikean päivän päättyessä.

Viikottaisten lyhyiden raporttien lähettäminen opinnäytetyön ohjaajalle on ollut hyvä tapa sanallistaa viikon työskentelyn tulokset tai niiden puuttuminen, jolloin olen asettanut itseni työskentelyni eteen ja joutunut ottamaan siitä vastuun. Raportoinnin lisäksi olen käyttänyt useita työnhallinnan menetelmiä kirjoitustyön edetessä. Näistä itselleni sopivimmat ovat olleet niin sanotun pomodoro-tekniikan soveltaminen yhdessä tarkkaan laaditun työlistan kanssa. Myös työn etenemisen visualisointi tehtävien valmistumisen mukaan on ollut minulle hyvä työkalu työskentelyn motivoimiseksi. Tärkeimmät työskentelyä edistävät keinot minulle ovat olleet rutiinien luonti ja jatkuva, uteliaasti pienin askelin parempaan työskentelyyn pyrkiminen. Vaikka lähtötilanteessa työskentelyn tulokset olisivat hyvin vaatimattomat, tilanteen tiedostava tarkastelu on aina antanut minulle mahdollisuuksia uteliaasti kokeilla pieniä parannuksia työskentelytapoihini. Pienten muutosten tekeminen on myös mahdollistanut suuret muutokset kestävällä tavalla, mikä on ollut paitsi motivoivaa, myös henkilökohtaiselle kasvulleni tärkeää. Opinnäytetyöhön käyttämäni aika ei ole mennyt itseltäni hukkaan.

Kokonaisuudessaan olen kyennyt saavuttamaan opinnäytetyölle asetetut tavoitteet, vaikka kaikki työn osat eivät ole niin selkeitä ja tiiviitä kuin olisin halunnut. Kaikki työn osa-alueet toimivat kuitenkin kokonaisuuden osina tarpeeksi hyvin. Minulle tavoitteellinen työskentely on konkretisoitunut opinnäytetyön kirjoitustyössä: ilman selkeitä tavoitteita työskentelyni on tuottanut epäselviä tuloksia, jolloin itsensä johtamisen tarve on tullut akuutisti ilmi. Tämä on tullut ilmi erityisesti kirjallisuuskatsauksen kirjoittamisessa, jota varten keräsin paljon enemmän aineistoa kuin ehdin lopulta käsittelemään. 

Opinnäytetyön kirjoittaminen IoT:in sovelluksista itselleni vieraalla alalla on vaatinut jatkuvaa oppimista. Oppimisprosessi alkoi alustavassa tutustumisessa aiheeseen, jatkui voimakkaasti haastatteluissa ja on pysynyt yllä kirjallisuuskatsauksen, sisällönanalyysin ja tuloksien kirjoittamisen aikana. Kasvintuotannon ja maatalouden alan toimintaympäristön ja termistöön tutustuminen on tuonut eteeni uusia haasteita jokaisessa työvaiheessa. Pelkästään termistön ymmärtäminen ja kääntäminen usein englannin kielisistä lähteistä on vienyt huomattavasti aikaa, mutta on lopulta auttanut aiheeseen perehtymisessä. Aiheeseen perehtyessä on käynyt selväksi, että voin opinnäytetyön puitteissa saada vain pintapuolisen käsityksen kasvintuotannon toiminnasta. Toivon silti, että pintapuolinenkin käsitys riittää alkuun pääsemiseen ja pystyn vielä jatkamaan opintojani ja tietojeni kartuttamista kasvintuotannon IoT:in ratkaisuiden parissa.

Oppiminen on myös tutkimusmenetelmien ja kirjoitusprosessin osalta vaatinut jatkuvaa oppimista alusta loppuun asti. Käyttämieni tutkimusmenetelmien käytön olen opetellut kirjoitustyön ohella monien oppaiden ja työkirjojen avulla, mutta myös käytännössä yritysten ja erehdysten kautta. Jostain syystä olen usein tarvinnut menetelmien sisäistämiseen oppaiden ohjeiden lisäksi väärin tehtyjä kokeiluja ennen kuin olen voinut sisäistää miksi tietty menetelmä toimii juuri tietyllä tavalla. Erityisesti kirjoitusprosessin eteneminen lähteestä lopulliseksi tekstiksi vaati harjoittelua ennen kuin sain sen toimimaan sillä tavalla kuin aluksi sen ohjeesta luin. Vaikka työssä käyttämäni menetelmät ja analyysit ovat hyvin yksinkertaisia ja niiden soveltamisessa voi olla puutteita, tulokset ovat ensimmäisenä harjoituksena ja ilman aikaisempaa kokemusta tehtynä mielestäni tyydyttäviä. Työtä viimeistellessä minulle on tullut tuntuma siitä, että jos tekisin työn nyt uudestaan niin työskentelyni olisi parempaaa ja työstä voisi tulla vielä parempi.

Työn aikana tapahtunut ammatillinen kehittyminen on ollut minulle yllättävää: vaikka en odottanut saavani yleiskatsauksen luonteisesta opinnäytetyöstä uutta teknistä osaamista, niin muiden osaamisalueiden kuten verkostoitumisen, sosiaalisen kanssakäymisen ja erityisesti itsenäisten työskentelytapojen kehittyminen on ollut minulle odottamattoman voimakasta. Olen työn aikana saanut huomata, kuinka suuri vaikutus työn tuloksille omalla yritteliäisyydellä, sisukkuudella ja uteliaisuudella voi olla. Sen lisäksi, että opinnäytetyön tekeminen on tutustuttanut minut aikaisemmin itselleni tuntemattomaan alaan ja sen digitalisaation haasteisiin, olen työskentelyni avulla kyennyt saavuttamaan monia asiantuntijoita, luomaan verkostoja ja saanut sekä työharjoittelu- että työpaikan. 

Opinnäytetyön aikana opitut työskentelytavat tulevat vastaisuudessa toimimaan hyvänä pohjana missä tahansa toiminnassa, samalla kun luomani verkostot voivat tuottaa uusia ammatillisia etenemisen ja opiskelun mahdollisuuksia. Kokonaisuutena opinnäytetyön käyttämäni aika ja vaiva ovat palautuneet minulle huomattavana oppimiskokemuksena.


## Johtopäätökset

*"Johtopäätökset ovat loogisia, hyvin perusteltuja ja kattavat tutkimuksen / selvityksen kaikki osa-alueet. Tietoperusta, tulososa ja johtopäätökset muodostavat asiantuntijamaisen kokonaisuuden.*
*Johtopäätökset perustellaan teoriataustasta (...?) Teoriataustan perusteella voi olla tunteita, julistuksia, luokittelua.*
 Haastatteluissa käsiteltiin odotuksiani vähemmän valmiita AIoT-ratkaisuita ja vastaavasti enemmän AIoT:in avoimia haasteita ja tulevaisuuden visioita. 
**OMA:** Lopulta AIoT-teknologiat tulevat arkipäiväistymään ja "häviämään" osaksi kasvintuotannon ja maatalouden tuotantoketjun automaatiota. Tähän on kuitenkin vielä pitkä matka nykyisestä tilanteesta, jossa ollaan vasta AIoT-teknologia-aallon alkuvaiheessa ja etsitään parhaita ratkaisuita.
*"Tulokset ovat toimeksiantajalle tai alalle erittäin tärkeitä tai niillä on yleistä sovellus- tai uutuusarvoa. **Tulosten merkitystä** on pohdittu erinomaisesti raportissa."*
## Luotettavuus

*"Tutkimuksen / selvityksen luotettavuutta ja eettisten periaatteiden noudattamista on arvioitu erinomaisesti pohtimalla sitä laajasti ja kriittisesti koko tutkimusprosessin kannalta."*

Vaikka harmaan kirjallisuuden artikkelit eivät ole yhtä luotettavia, niiden voidaan katsoa olevan julkisen tarkastelun alaisia ja näin ollen kohtuullisen luotettavia. Mielestäni harmaan kirjallisuuden aineisto rikastutti tietopohjaa.

## Hyödynnettävyys

## Jatkotutkimus

*Jatkotutkimus/-selvitysaiheet ovat erittäin hyviä ja perusteltuja."*

Tutkimus on painottunut haastattelujen osalta peltotuotantoon. 
Jatkotutkimuksessa puutarha- ja kasvihuonetuotannon asiantuntijoiden haastattelu olisi suositeltavaa kasvintuotannon kentän IoT-ratkaisuiden kokonaiskäsityksen syventämiseksi.

*Kirjallisuuskatsauksessa käsiteltiin hyvin rajattu määrä löydetystä kirjallisuudesta. Vaikka katsauksen tulokset ovat oman arvioni mukaan kattavat niin syvempi kirjallisuuskatsaus voisi olla luotettavampi.*